L'amatriciana (matriciana in romanesco)[1] è un condimento per la pasta tipico della tradizione gastronomica di Amatrice[2], cittadina in provincia di Rieti, nella regione Lazio.

Dal 6 marzo 2020 è ufficialmente riconosciuta come Specialità tradizionale garantita dell'Unione europea.[3]
L'amatriciana, inserita nell’elenco dei Prodotti agroalimentari tradizionali laziali, è una specialità della cucina laziale, ma ciò è dovuto al fatto che il suo luogo di origine, la cittadina di Amatrice, passò al Lazio dall'Abruzzo nel 1927, ed è legata alla storia di quest'ultimo nella sua versione iniziale, bianca, chiamata gricia.[4] Il disciplinare di produzione ne attribuisce l'arrivo nel Lazio assieme ai pastori che vi si spostavano durante la transumanza.[5] Secondo alcuni, il nome deriverebbe da gricio.[6] Così era chiamato nella Roma dell'Ottocento il venditore di pane ed altri commestibili.[6] Un gruppo di questi, immigrato dal Cantone svizzero dei Grigioni, avrebbe dato origine al termine.[6] Secondo un'altra ipotesi,[7] questo nome deriverebbe da un paesino a pochi chilometri da Amatrice, frazione del comune di Accumoli, di nome Grisciano. La gricia era ed è ancora conosciuta come l'amatriciana senza il pomodoro, anche se differisce per alcuni ingredienti.