La Comunità montana "L'Arco degli Aurunci" è una comunità montana della provincia di Frosinone e rappresenta la XIX zona montana della Regione Lazio.

La comunità montana, con una estensione di 20.000 ettari e una popolazione di 12.000 abitanti, è composta da tutti i comuni Aurunci della provincia di Frosinone collocati a ridosso del Sud pontino (Campodimele a scendere) e al di qua del fiume Liri. Il territorio abbraccia in parte i massicci più alti dei Monti Aurunci (Monte Petrella e Monte Fammera), affacciandosi sulla costa del Mar Tirreno, e dall'altro lato i Monti Aurunci orientali (o Vescini) con il monte Maio.