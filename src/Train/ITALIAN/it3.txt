La Campania (AFI: /kamˈpanja/[7]) è una regione italiana a statuto ordinario dell'Italia meridionale di 5 586 275 abitanti[3]. È la regione più popolosa e più densamente popolata del Mezzogiorno; a livello nazionale è terza per numero di abitanti (dopo la Lombardia e il Lazio), e seconda per densità di popolazione, preceduta soltanto dalla Lombardia[8]. Ha una superficie di 13670,95 km². È situata tra il mar Tirreno a sud-ovest e l'Appennino meridionale a nord-est. La regione confina a nord-ovest con il Lazio, a nord con il Molise, a nord-est con la Puglia e a est con la Basilicata. Oltre al capoluogo di regione Napoli, le città capoluogo di provincia sono Avellino, Benevento, Caserta e Salerno. Lungo le coste della Campania sono presenti quattro golfi: il golfo di Gaeta, il golfo di Napoli, il golfo di Salerno e il golfo di Policastro.